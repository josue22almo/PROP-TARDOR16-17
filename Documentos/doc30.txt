Serrallonga 1640
FAUTORS DE BRUNYOLA (1): EL RECTOR DE SANT MARTÍ I LA VÍDUA ESQUERRANA DE LES SPOSES
Al veïnat de Sant Martí Sapresa, l’antigament anomenat veïnat de les Sposes o Esposes, la quadrilla d’en Serrallonga hi comptava amb diferents fautors i col·laboradors, entre ells el mateix rector de la parròquia, com explica la Joana Macissa en les seves declaracions:

“Conech molt be al rector de Sant Marti de les Sposes ques un home vell que no se com  es diu lo qual es molt gran amich fautor y valedor de dit Serrallonga y en sa rectoria som estats dit Serrallonga y jo moltes vegades que es estat desde les festes de Nadal prop passades ensa ym recorda que per Sant Thomas hi comensarem de anar que a les hores mata lo tossino y menyarem botifarres fresques y dit rector en veurer que ere Serrallonga obria la porta de la rectoria y nosaltres dos entràvem dintre y allí dit rector nos donave a menyar y a beurer ab gran abundantia y de molta amistat de tal manera que veya jo que dit rector ere gran amich de dit Serrallonga”.

A Sant Martí de les Sposes també  eren acollits en un mas on hi vivia una tal “vídua Esquerrana”.  La Joana Macissa  declara que per Tots Sants de l’any 1632 anaren a sopar al mas i que la “viuda Squerrana de les Sposes ens dona peix pa y vi y apres nos ompli les carabassees de vi que lo Serrallonga y jo portavem”. 

La vídua Esquerrana residia en una masia indeterminada de Sant Martí Sapresa amb tres o quatre vídues més. En particular demanà a en Serrallonga “seguransa a dit Serrallonga per Pons Squerra son cunyat”.

Segons la Joana Macissa en una altra ocasió a vídua Esquerrana envià a Jaume Banchs (“arrendador de la casa y heretat de dita viuda Squerrana”) a trobar en Serrallonga  al bosc:

“...tambe dita viuda Squerrana en altra occasio envia a dit Serrallonga dos parells de miges de estam la un parell encarnades y laltra parell blaves y unes sabates y non volgué diners dient que le hi donave”.

Jaume Banchs deuria ser el masover resident al mas Esquerrà (propietari de la vídua) , situat en el terme de Brunyola. També era germà del masover de Can Palomeres de Castanyet, un mas on en Serrallonga i la Joana trobaven també acollida.